Dōnātī
Grammaticī Urbis Rōmae
Ars Grammatica

* Dē Vōce
* Dē Litterā
* Dē Syllabā
* Dē Pedibus
* Dē Tonīs
* Dē Positūrīs
* Dē Partibus Ōrātiōnis
** Dē Nōmine
   Nōmen est pars ōrātiōnis cum cāsū corpus aut rem propriē commūniterve significāns, propiē, ut Rōma, Tiberis; commūniter, ut urbs, flūmen. Nōminī accidunt sex: quālitās, conparātiō, genus, numerus, figūra, cāsus. Nōmen ūnīus hominis, appellātiō multōrum, vocābulum rērum est. Sed modo nōmina generāliter dīcimus.
   Quālitās nōminum bipertita est. Aut enim propria sunt nōmina aut appellātīva. Propriōrum nōminum secundum Latīnōs quattuor sunt speciēs: praenōmen, nōmen, cognōmen, agnōmen; ut Pūblius Cornēlius Scīpiō Āfricānus. Omnia praenōmina aut singulīs litterīs notantur, ut G, P, aut bīnīs, ut Gn, aut ternīs, ut Sex. Appellātīvōrum nōminum speciēs multae sunt. Alia enim sunt corporālia, ut homō, terra, mare; alia incorporālia, ut pietās, iūstitia, dignitās. Alia sunt prīmae positiōnis, ut mōns, schola; alia dērīvātīva, ut montānus, scholasticus; alia dēminūtīva, ut monticulus, scholasticulus. Dēminūtīvōrum trēs sunt gradūs: quōrum fōrma quam magis minuitur, crēscit saepe numerus syllabārum. Sunt etiam quasi dēminūtīva, quōrum orīgō nōn cernitur, ut fābula, maculā, tabulā, vinculum. Sunt nōmina tōta Graecae dēclīnātiōnis, ut Themistō, Calypsō, Pan; sunt tōta conversā in Latīnam rēgulam, ut Polydeucēs Pollūx, Odysseus Ulixēs; sunt inter Graecam Latīnamque fōrmam, quae notha appellantur, ut Achillēs, Agamemno. Sunt alia homōnyma, quae ūnā appellātiōne plūra significant, ut nepōs, aciēs, ariēs: sunt alia synōnyma vel polyonoma, ut terrā humus, ēnsis mucrō gladius. Alia patrōnymica, ut Atrīdēs Pēlīdēs: haec et ab avīs et ā mātribus saepe fīunt. In hīs quae Graecā sunt, sīve masculīna fuerint sīve fēminīna, Graecam magis servābimus rēgulam. Hōrum masculīna aut in -dēs exeunt, Ut Atrīdēs ab Atreō, aut in -iūs, ut Pelcius ā Pelcō, aut in -īōn, ut Nērion ā Nēreō; fēminīna autem aut in -is exeunt, ut Atriēs, aut in -as, ut Pēlēiās, aut in -nē, ut Nērīnē. Sunt etiam etētica, id est possessīva, quae in -iūs exeunt, ut 'Euandrius ēnsīs', 'Agamemnoniaeque Mycēnae'. Sunt alia mediae significātiōnis et adiectā nōminibus, ut magnus, fortis: dīcimus enim 'magnus vir', 'fortis exercitus': haec etiam epitheta dīcuntur, id est adiectīva. Sunt alia quālitātis, ut bonus, malus; alia quantitātis, ut magnus, parvus; alia gentis, ut Graecus, Hispānus; alia patriae, ut Thēbānus, Rōmānūs; alia numerī, ut ūnus, dō; alia ōrdinis, ut prīmus, secundus: sed prīmus dē multīs, dē duōbus prior dīcitur, sīcut dē duōbus alterum dīcimus, dē multīs alium. Sunt alia ad aliquid dicta, ut pater, frāter; alia ad aliquid quāliter sē habentia, ut dexter, sinister: haec et conparātīvum gradum admittunt, ut dexterior, sinisterior. Sunt alia generālia, ut corpus animal, alia speciālia, ut lapis, homō, lignum; alia facta dē verbō, ut doctor, lēctor, alia participiīs similia, ut dēmēns, sapiēns, potēns; alia verbīs similia, ut comedō, palpō, contemplātor, speculātor: sed illā conparātiōne discernuntur, haec cāsibus.
   Conparātiōnis gradūs sunt trēs: positīvus, conparatīvus, superlātīvus; positīvus, ut fortis, conparatīvus, ut fortior, superlātīvus, ut fortissimus. Sed conparātīvus gradus generis est semper commūnīs. Conparantur autem nōmina quae aut quālitātem significant aut quantitātem. Sed nōn omnia per omnēs gradūs eunt. Aliquandō enim positīvus gradus tantum invenītur, ut mediocris; aliquandō positīvus et conparātīvus, ut senex, senior; aliquandō positīvus et superlātīvus, ut pius, piissimus: nam prō secundō gradū magis adverbium pōnimus, ut magis pius: aliquandō conparātīvus et superlātīvus, ut ulterior, ultimus; aliquandō superlātīvus tantum, ut novissimus. Extrā quam fōrmam sunt bonus et malus: dīcimus enim: bonus, melior, optimus; malus, peior, pessimus. Conparātiō nōminum propriē in conparātīvō et superlātiō gradū est cōnstitūtā. Nam positīvus perfectus et absolūtus est. Saepe autem conparātīvus gradus praepōnitur superlātīvō, ut stultior stultissimō et maior maximō. Saepe īdem minus ā positīvō significat, quamvīs recipiat conparātiōnem, ut 'mare Ponticum dulcius quam cētera'. Saepe īdem prō positīvō positus minus significat et nūllī conparātur, ut: 'iam senior, sed crūda deō viridisque senectūs.' Sunt nōmina significātiōne diminūtīvā, intellēctū conparātīva, ut grandiusculus, maiusculus, minusculus. Conparatīvō et superlātīvō graduī tam aut minus aut minimē aut magis aut maximē adicī nōn oportet; adiciuntur autem positīvō tantum: dīcimus enim tam bonus, tam malus, minus bonus, minus malus, minimē bonus, minimē malus, magis bonus, magis malus, maximē bonus, maximē malus. Conparātīvus gradus ablātīvō cāsuī adiungitur utriusque numerī: sed tunc hoc ūtimur, cum aliquem vel aliēnō vel suō generī conparāmus, ut 'Hector fortior Diomēde' vel 'audācior Troiānīs fuit', dīcimus autem et 'fortior hic quam ille est'. Superlātīvus autem genetīvō tantum plūrālī adiungitur; sed tunc hoc ūtimur, cum aliquem suō generī conparāmus, ut 'Hector fortissimus Troiānōrum fuit'. Plērumque superlātīvus prō positīvō pōnitur et nūllī conparātur, ut Iuppiter optimus maximus. Interdum conparātīvus gradus nōminātīvō adiungitur, ut 'doctior hic quam ille est'.
   Genera nōminum sunt quattuor: masculīnum, fēminīnum, neutrum, commūne. Masculīnum est cui numerō singulārī cāsū nōminātīvō prōnōmen vel articulus praepōnitur hīc, ut hīc magister. Fēminīnum est cui numerō singulārī cāsū nōminātīvō prōnōmen vel articulus praepōnitur haec, ut haec Mūsa. Neutrum est cui numerō singulārī cāsū nōminātīvō prōnōmen vel articulus praepōnitur hōc, ut hoc scamnum. Commūne est quō simul masculīnum fēminīnumque significat, ut hic et haec sacerdōs. Sex ex hīs vel prīncipālia vel sōla genera duo sunt, masculīnum et fēminīnum. Nam neutrum et commūne dē utrōque nāscuntur. Est etiam trium generum commūne, quō omne dīcitur, ut hic et haec et hoc fēlīx. Est epicoenon vel prōmiscuum, quō sub ūnā significātiōne marem ac fēminam conprehendit, ut passer aquila. Sunt praetereā alia sonō masculīnē, intellēctū fēminīna, ut Eunūchus cōmoedia, Orestēs tragoedia, Cantaūrus nāvis; alia sōnō fēminīna, intellēctū masculīna, ut Fenestellā scrīptor, Aquila ōrātor; alia sōnō neutra, intellēctū fēminīna, ut Phronēsium mulier vel Glycerium; alia sōnō fēminīna, intellēctū neutra, ut poēma, schēma; alia sōnō masculīna, intellēctū neutra, ut pelagus, vulgus. Sunt praetereā nōmina in singulārī numerō alterīus generis et alterīus in plūrālī, ut balneum, Tartarus, caelum, porrum, caepe, locus, iocus, forum. Sunt item nōmina incertī generis inter masculīnum et fēminīnum, ut cortex, simplex, rādīx, fīnis, stirps, pīnus, pampinus, diēs. Sunt incertī generis inter masculīnum et neutrum, ut frēnum, clipeus, vulgus, specus. Sunt incertī generis inter fēminīnum et neutrum, ut buxus, pirus, prūnus, mālus: sed neutrō frūctum, fēminīnō ipsās arborēs saepe dīcimus. Sunt etiam genera nōminum fīxa, sunt mōbilia. Fīxa sunt quae in alterum genus flectī nōn possunt, ut māter, soror, pater, frāter. Mōbilia autem aut propria sunt et duo genera faciunt, ut Gāius Gāia, Marcius Marciā, aut appellātīva sunt et tria faciunt, ut bonus bona bonum, malus mala malum. Sunt item alia nec in tōtum fīxa nec in tōtum mōbilia, ut dracō dracaena, leō leaena, gallus gallīna, rēx rēgīna. Sunt alia dēminūtīva quae nōn servant genera quae ex nōminibus prīmae positiōnis accēpērunt, ut scūtum scutulā scutella, pistrīnum pistrilla, canis canīculā, rānā rānunculus, statua statunculum.
   Nōmen in -a vōcālem dēsinēns nōminātīvō cāsū numerō singulārī aut masculīnum est, ut Agrippā, aut fēminīnum, ut Marciā, aut commūne, ut advena, ut neutrum, ut toreuma; sed tamen Graecum est. Nōmen in -e vōcālem dēsinēns nōminātīvō cāsū numerō singulārī aut fēminīnum Graecum est, ut Euterpē, aut neutrum Latīnum, ut sedīle. Nōmen in -i vōcālem dēsinēns nōminātīvō cāsū numerō singulārī aut neutrum Graecum est, ut gummī, sināpī; aut trium generum est aptoton, ut frūgī, nihilī. Nōmen in -o vōcālem dēsinēns nōminātīvō cāsū numerō singulārī aut masculīnum est, ut Scīpiō, aut fēminīnum, ut Iūnō, aut commūne, ut pomilīō vel pāpiliō. Nōmen in -u vōcālem dēsinēns nōminātīvō cāsū numerō singulārī tantum neutrum est, ut cornū, genū, gelū, specū, verū. Sed haec omnia et quae in cōnsonantēs dēsinunt et dīversās rēgulās et multiplicēs habent.

** Dē Prōnōmine
** Dē Verbō
** Dē Adverbiō
** Dē Participiō
   Participium est pars ōrātiōnis dicta, quod partem capiat nōminis, partem verbī. Recipit enim ā nōmine genera et cāsūs, ā verbō tempora et significātiōnēs, ab utrōque numerum et figūram. Participiīs accidunt sex: genus, cāsus, tempus, significātiō, numerus, figūra.
   Genera participiīs accidunt quattuor, masculīnum, ut lēctus, fēminīnum, ut lēcta, neutrum, ut lectum, commūne tribus generibus, ut legēns. Nam omnia praesentis temporis participia generis sunt commūnīs. Cāsūs totidem sunt participiōrum, quot et nōminum: nam per omnēs cāsūs etiam participia dēclīnantur. Tempora participiīs accidunt tria: praesēns, praeteritum, et futūrum, ut luctāns luctātus, luctātūrus. Significātiōnēs participiōrum ā generibus verbōrum sūmuntur. Veniunt enim participia ā verbō āctīvō duo, praesentis temporis et futūrī, ut legēns, lēctūrus; ā passīvō duo, praeteritī temporis et futūrī, ut lēctus legendus; ā neutrō duo, sīcut ab āctīvō, praesentis temporis et futūrī, ut stāns statūrus; ā dēpōnentī tria: praesentīs, praeteritī, et futūrī, ut luctāns, luctātus, luctātūrus; ā commūnī quattuor: praesentīs, praeteritī, et duo futūra, ut crīmināns, crīminātus, crīminātūrus, crīminandus. Inchoātīva participia praesentis temporis sunt tantum, ut horrēscēns, tepēscēns, calēscēns. Dēfectīva interdum alicuius sunt temporis, ut soleō, solēns, solitus, interdum nūllīus, ut ab eō quod est meminī nūllum participium reperītur: interdum ā nōn dēfectīvō verbō participia dēfectīva sunt, ut ab eō quod est studeō studēns, futūram tempus nōn habet. Ab inpersōnālī verbō participia nisi ūsūrpāta nōn veniunt. Numerus participiīs accidit uterque, singulāris et plūrālis: singulāris, ut hīc legēns, plūrālis, ut hī legentēs. Figūra item participiōrum duplex est. Aut enim simplicia sunt participia, ut scrībēns, aut conposita, ut dēscrībēns. Conpōnī etiam participia quattuor modīs possunt.
  Sunt nōmina speciem participiōrum habentiā, ut tunicātus, galeātus, quae quia ā verbō nōn veniunt, nōn sunt participiīs applicanda. Ex quibus sunt etiam illa quae, cum participia videantur, verbōrum tamen significātiōne prīvāta sunt, ut prānsus, cēnātus, placita, nūpta, triumphāta, rēgnāta: nam prandeor, cēnor, placeor, nūbor, triumphor, rēgnor nōn dīcitur. Sunt item alia participia, quae acceptā praepositiōne et ā verbīs et ā participiīs recēdunt, ut nocēns, innocēns: nam noceō dīcitur, innoceō nōn dīcitur. Sunt velutī participia, quae ā verbō veniunt et, quia tempus nōn habent, nōmina magis quam participia iūdicantur, ut furibundus moribundus. Sunt multa participia eādem et nōmina, ut passūs, vīsūs, cultūs, quae tamen et in cāsibus discrepant et dē temporibus dīnōscuntur. Sunt participia dēfectīva, quae per omnia tempora īre nōn possunt, ut coeptus, urguendus. Sunt participia, quae acceptā conparātiōne fīunt nōmina, ut acceptus incēnsus, acceptior incēnsior. Adverbia dē participiīs fierī posse nōn nūllī negant; sed hōs plūrimae lēctiōnis revincit auctōritās.

** Dē Coniūnctiōne
** Dē Praepositiōne
** Dē Interiectiōne
* Dē Barbarismō
* Dē Soloecismō
* Dē Cēterīs Vitiīs
* Dē Metaplasmō
* Dē Schēmatibus
* Dē Tropīs
